**Kristjan Jansen** / kristjan.jansen@gmail.com / +3725016439

### Digiriigi teenuste disaini nõuniku motivatsioonikiri

Olen Kristjan Jansen, kasutajamugavuse disainer, arendaja, ning õppejõud, kes on era-, avalikus ja kolmandas sektoris tegutsenud paarkümmend aastat. Näen disaininõuniku rolli kui väljakutset panustada Eesti ja maailma digiteenuste arengusse, kasutades kõiki oma varasemaid kogemusi.

Eesti digiriik on käinud läbi pika tee. Riigi algusaastatel digitaliseeriti koos dokumendihalduse ja protsessidega ka bürokraatlik kohmakus. Viimane kümnend on toonud suured muutused: inimkeskse disaini vaate teenustele (sündmusepõhisus), andmete reaalajalise käsitluse (proaktiivsed teenused) ning ambitsiooni digilahendusi eksportida. Värskemateks arenguteks on masinõppe kasutamine (digikratid) ning antropoloogiline pööre riigiteenuste loomisel (Innovatsioonitiim).

Suurem töö digiteenuste loomisel ja juurutamisel on aga alles ees: "ideaalse kasutajateekonna" kõrval tuleb **läbi lahendada ka probleemsed kasutajateed** (kasutajakeskne disain ei pruugi vähendada süsteemi keerukust, vaid võib nihutada keerukuse haldamise teistele osapooltele); **disainiprotsess peab olema avatud ja selgelt kommunikeeritud** (osapooltele on oluline näha, kuidas disainiotsusteni jõuti; keerukust ei saa eirata, kuid saab visualiseerida paremini hoomatavamaks) ning tuleb seada sisse **läbiv vastutus teenuse elluviimise ja kvaliteedi eest**. Lisaks tuleb arvestada ka uute väljakutsetega, näiteks eeldab enamus teenusdisaini töömeetodeid osapoolte füüsilist koosolemist ning COVID-19ga arvestav teenusloome tööriistakast on alles loomisel.

Kahe kümnendi pikkune **kasutajamugavuse disaineri, tarkvaraarendaja ning õppejõu kogemus** lubab mul digiteenuste loomisel ja juurutamisel kasutada nii disaineri-, arendaja-, koolitaja- kui avaliku esineja kogemusi. Olen töötanud väga erineva suurusega ettevõtetes: alatest interaktsioonidisaineri tööst Skypes kuni koostööprojektideni Telias, Sixfold'is, Bolt'is ning startup-projektides Saksamaal. Olen peamiselt olnud spetsialist, kuid mul on ka rahvusvahelise disainijuhi kogemus Portugalis Porto Tech Centeris.

Minu kogemus avaliku ja kolmanda sektoriga on eksperdi ja kogukonnaaktivisti oma: olen koostöös Mekaia OÜga töötanud välja **Tartu Ülikooli kodulehe infoarhitektuuri**, loonud ja osalenud mitmete **kolmanda sektori e-teenuste ja andmevisualiseeringute loomisel** (rahvakogu.ee, meieraha.eu, keskkonnateated.ee, onnepank.ee, ega.ee), olnud abiks **avalike teenuste loomise talgutel** (Garage48 Public Services) ning koostöös Open Knowledge Foundation'iga **Eesti avaandmete portaali arenduses** (avaandmed.eesti.ee). Lisaks olen alates 2001. aastast **Drupali vabatarkvaralise sisuhaldussüsteemi panustaja** ja **Open Data Estonia kogukonna asutaja**.

Suur osa teenusdisaini loomisel on ka meeskondade innustamine ning koolitamine, siin saan kasutada oma kümne aasta pikkust disaini- ja tehnoloogiaõpetaja kogemust Eesti Kunstiakadeemias, Tartu Ülikoolis ning Kuressaare Ametikoolis.
